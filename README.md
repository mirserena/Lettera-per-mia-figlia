# Lettera-per-mia-figlia

Cara Amanda, 

mentre ti scrivo questa lettera siamo nel 2019 e io ho 34 anni. 
Quando la leggerai, sarà il 2052 e avrai l'età che ho io ora. Dovrebbe essere appena avvenuto Il dodicesimo halving (forse un po' prima del previsto a causa della forte crescita della potenza di calcolo) e il block subsidy dovrebbe essere di 1220703 sats (nessuno, immagino, userà più "bitcoin" come unità di misura in una normale conversazione). 
Vorrei poter essere più romantica nello scriverti una lettera, come farebbero sicuramente altre mamme. 

Io qui, però, ci tengo a parlarti di tecnologia, di libertà, di come cambiare il mondo. 
Spero che tu trovi tutti questi argomenti importanti quanto li trovo io. Allo stesso tempo, spero che molte delle cose che sto solo sognando ora, nel tuo presente siano già accadute. 

Oggi è un momento in cui Bitcoin è ancora considerato una follia. E sì, i tuoi genitori sono di quel tipo di gente strana, che sogna un futuro diverso per te.  Ma non siamo i soli: ci sono molte persone sveglie, oneste e competenti che stanno lavorando per cambiare lo status quo. 

Alcuni mantengono il protocollo Bitcoin, o creano nuovi modi per renderlo più utilizzabile, sicuro e privato. Alcuni lavorano per diffondere informazioni: scrivendo articoli e libri, organizzando incontri e conferenze, condividendo le loro opinioni sui social media, creando arte, traducendo contenuti per far arrivare la conoscenza su Bitcoin dovunque mentre tentano di arginare e contrastare le bugie diffuse a riguardo. Altri stanno lavorando per far accettare Bitcoin tra chi vende prodotti e servizi. Altri ancora stanno finanziando progetti in cui credono per aiutare l'ecosistema. Alcuni usano Bitcoin perché è divertente, ma altri lo usano per sopravvivere, come in Venezuela. Alcuni, infine, usano bitcoin perché non hanno accesso a conti bancari normali (Sai cosa è un conto bancario? Beh, puoi cercarlo su Google. Aspetta... sai cos'è Google?). 

Al giorno d'oggi, Bitcoin può essere ancora piuttosto impegnativo e difficile da usare per la maggior parte della gente. Spero davvero che questo ti sembri difficile da credere. Prima di Bitcoin, le persone potevano solo sognare di usare una forma di denaro che non richiedesse la fiducia di nessuno, decentralizzata e resistente alla censura e all'inflazione. Di avere il totale possesso del proprio valore e dei propri guadagni. 
Bitcoin lo ha reso possibile (pur con tutti i suoi difetti), forse per la prima volta nella storia. E se lo starai usando in modo molto semplice (e banale), devi sapere che devi questo privilegio all'enorme impegno di molte persone prima di te. 

Per raggiungere questo scopo, molti stanno contribuendo con le proprie competenze, molti stanno offrendo il loro tempo e le loro risorse, alcuni sono persino in prigione o rischiano la vita. Dobbiamo continuamente ricordare alle persone di proteggere i loro bitcoin da malintenzionati e da loro stessi: l'educazione è molto importante e parecchio difficile da ottenere! 

Affrontiamo continui tentativi di corrompere Bitcoin ogni giorno, o di sostituirlo con alternative aziendali o governative, o con infinite variazioni di prodotti miracolosi ("è come Bitcoin, ma meglio!"... sì, certo!). Ci sono truffatori che fingono di essere Satoshi Nakamoto, la cui identità spero, però, sarà ancora sconosciuta quando leggerai questa lettera. Come in ogni progetto, comunità o avventura, ci sono alcuni che cercano solo di trarre profitto dalla confusione e dalla distrazione, o di mettere il loro ego prima di tutto il resto. Ci sono guerre interne, discussioni tutto il tempo, disaccordi e relazioni spezzate. Dibattiamo principalmente online, ma ci sono anche moltissimi eventi e conferenze, e a volte nascono amicizie per la vita (e a volte pure nuove famiglie!). 

Ci sono anche meme divertenti, gif animate, c'è il nostro gergo pieno di termini come "hodl" o "stack sats". Abbiamo cappelli, t-shirt divertenti con enormi lettere "B" su di esse (scusa se ti ho costretta a indossare tutine a tema Bitcoin tutto il tempo... Probabilmente avresti preferito vestiti da principessa). Impariamo sempre e condividiamo conoscenza, spesso spaziando in campi molto diversi e distanti tra di loro... come la salute o la nutrizione, ad esempio, perché stiamo riconsiderando tutto ciò che pensiamo di sapere e quindi non diamo più nulla per scontato. Spero ci sarà maggiore chiarezza anche su quegli argomenti per te. 

Questo è solo un piccolo pezzo della storia di Bitcoin, e non so se avrà qualche senso per te, ma spero con tutto il mio cuore che, qualunque cosa tu deciderai di fare, sarà con la stessa intensità, passione e direzione che proviamo a metterci in tutto ciò che facciamo ogni giorno io e il tuo papà. 

Con tutto il mio amore, 

Mamma Mir

